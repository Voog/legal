# Isikuandmete töötlemist käsitlev lisa

Teie või Teie esindatav juriidiline isik (edaspidi: Teie) ja Edicy OÜ
(registrikood 12176224; Raekoja plats 1, 51003 Tartu), Eesti Vabariigi
seaduste alusel asutatud äriühing (edaspidi: Voog), edaspidi eraldi nimetatud
pool ja koos pooled, on sõlminud käesoleva isikuandmete töötlemist käsitleva
lisa (edaspidi: ITKL) alljärgnevatel tingimustel.

## 1\. Taustteave 

1.1. Pooled on kokku leppinud kasutustingimustes. Käesolev ITKL on
kasutustingimuste lisa. Kasutustingimuste ja ITKL-i vastuolu korral on
ülimuslik ITKL.

## 2\. Mõisted

2.1. ITKL-is kasutatakse mõisteid neile alljärgnevalt antud tähenduses, kui
kontekstist ei tulene teistsugust tähendust.

    2.1.1. Kohaldatav õigus on kõik Voogile kehtivad õigusaktid ning
    järelevalveasutuste määrused ja nõuanded (sealhulgas Euroopa Parlamendi ja
    nõukogu määrus nr 2016/679 füüsiliste isikute kaitse kohta isikuandmete
    töötlemisel ja selliste andmete vaba liikumise kohta, mida teatakse nimega
    EL-i GDPR (isikuandmete kaitse üldmäärus), edaspidi GDPR).

    2.1.2. Nõusolek on vabatahtlik, konkreetne, teadlik ja ühemõtteline
    tahteavaldus, millega andmesubjekt kas avalduse vormis või selge
    nõusolekut väljendava tegevusega nõustub tema kohta käivate isikuandmete
    töötlemisega.

    2.1.3. Vastutav töötleja on füüsiline või juriidiline isik, avaliku
    sektori asutus, amet või muu organ, kes üksi või koos teistega määrab
    kindlaks isikuandmete töötlemise eesmärgid ja vahendid.

    2.1.4. Andmesubjekt on tuvastatud või tuvastatav füüsiline isik.

    2.1.5. Isikuandmetega seotud rikkumine on turvanõuete rikkumine, mis
    põhjustab edastatavate, salvestatud või muul viisil töödeldavate
    isikuandmete juhusliku või ebaseadusliku hävitamise, kaotsimineku,
    muutmise või loata avalikustamise või neile juurdepääsu.

    2.1.6. Isikuandmed on igasugune teave andmesubjekti kohta, keda saab
    otseselt või kaudselt tuvastada, eelkõige sellise identifitseerimistunnuse
    põhjal nagu nimi, isikukood, asukohateave, võrguidentifikaator või selle
    füüsilise isiku ühe või mitme füüsilise, füsioloogilise, geneetilise,
    vaimse, majandusliku, kultuurilise või sotsiaalse tunnuse põhjal.

    2.1.7. Isikuandmete töötlemine on isikuandmete või nende kogumitega tehtav
    automatiseeritud või automatiseerimata toiming või toimingute kogum, nagu
    kogumine, dokumenteerimine, korrastamine, struktureerimine, säilitamine,
    kohandamine ja muutmine, päringute tegemine, lugemine, kasutamine,
    edastamise, levitamise või muul moel kättesaadavaks tegemise teel
    avalikustamine, ühitamine või ühendamine, piiramine, kustutamine või
    hävitamine.

    2.1.8. Volitatud töötleja on füüsiline või juriidiline isik, avaliku
    sektori asutus, amet või muu organ, kes töötleb isikuandmeid vastutava
    töötleja nimel.

    2.1.9. Teenused on kasutustingimustes nimetatud või kasutustingimuste
    kohaselt osutatavad teenused.

    2.1.10. Alamtöötleja on Voogi kaasatud alamtöötleja, kes töötleb
    isikuandmeid.

    2.1.11. Kolmas isik on isik, kes ei ole poolte vahel sõlmitud lepingu
    pool.

    2.1.12. Kolmanda isiku teenused on kõik teenused, mida osutatakse
    kolmandale isikule või mida osutab kolmas isik.

    2.1.13. Teie kontrolli all olevad isikuandmed on isikuandmed, mida Voog
    töötleb Teie nimel ja Teie juhiste järgi teenuste osana, kuid üksnes
    niivõrd, kuivõrd Teile kehtib kohaldatav õigus. Teie kontrolli all olevad
    isikuandmed ei sisalda meie kontrolli all olevaid isikuandmeid, sealhulgas
    ilma piiramata andmeid, mida me kogume (sh IP-aadress,
    seadme/veebilehitseja andmed ja enne Voogi veebisaidile tulemist
    külastatud veebilehed) selle kohta, kuidas Teie lõppkasutajad kasutavad
    Teie veebisaiti oma veebilehitseja ja tehnoloogia, nagu küpsiste,
    vahendusel.

2.2. Käesolevas ITKL-is kasutatakse pealkirju üksnes mugavuse huvides ja need
ei mõjuta ITKL-i tõlgendamist.

## 3\. Konfidentsiaalsus 

3.1. Voog tagab isikuandmete rangelt konfidentsiaalse töötlemise ja
säilitamise. Isikuandmetele pääsevad ligi ja neid haldavad vaid sellised Voogi
isikud, alamtöötlejad ja kolmandad isikud, kellele on isikuandmetele
juurdepääs vajalik Voogi ITKL-ist tulenevate kohustuste täitmiseks ja kes on
kinnitanud konfidentsiaalsust ning üksnes niivõrd, kuivõrd see on vajalik
Voogi kohustuste täitmiseks ITKL-i alusel.

3.2. Käesolevas punktis sätestatud konfidentsiaalsuskohustus kehtib ajalise
piiranguta ning jääb pärast ITKL-i lõppemist kehtima.

## 4\. Vastutus

4.1. Voog ei vastuta isikuandmete eest, mida olete otsustanud töödelda
kolmanda isiku teenuste vahendusel või väljaspool teenuseid, sealhulgas mis
tahes kolmanda isiku pilveteenuste süsteemid, off-line või kohapeal
säilitamine.

## 5\. Kahju hüvitamine

5.1. Te olete kohustatud hüvitama Voogile Voogi kantud mis tahes kahju ja
Voogi vastu esitatud nõuded või haldustrahvid, mis tulenevad otseselt või
kaudselt sellest, et töötlesite isikuandmeid käesolevat ITKL-i või
kohaldatavat õigust rikkudes.

5.2. Kui käesoleva ITKL-i või kohaldatava õiguse rikkumise tagajärjel
esitatakse Voogi vastu nõudeid või haldustrahve, peate viivitamata teavitama
Voogi sellest ja võtma kõiki võimalikke meetmeid rikkumisest tuleneva kahju
leevendamiseks.

5.3. Kui Voog rikub töötlemise eesmärkide ja vahendite kindlaksmääramisega
kohaldatavat õigust, siis hüvitamisõigust, vastutust ja trahve reguleerivaid
eeskirju piiramata käsitletakse Voogi sellise töötlemise puhul vastutava
töötlejana ja sellest tulenevalt vastutab Voog täielikult sellise töötlemise
eest.

## 6\. Vääramatu jõud 

6.1. Pooled mõistavad ja lepivad kokku, et pool ei vastuta seoses mis tahes
vääramatu jõu sündmusega, sealhulgas töövaidlused või muud valdkondlikud
takistused, elektri-, telekommunikatsiooni-, riistvara-, tarkvara- või muu
kommunaalteenuse rikked, tarkvaravead või -puudused, maavärinad, tormid ja
muud loodusjõududega seotud sündmused, sulud, embargod, mässud, streigid,
valitsusasutuste tegevus ja korraldused, terroriaktid ja sõjategevus,
tehnoloogilised muutused ning intressimäärade ja muude rahaliste tingimuste
muutused.

6.2. Vääramatu jõu esinemisel võib pool, keda kahjustab teise poole suutmatus
oma kohustusi täita, käesoleva ITKL-i vääramatu jõu asjaolude esinemise ajaks
täielikult või osaliselt peatada.

## 7\. Voogi töötlemiskohustused

7.1. Me töötleme Teie kontrolli all olevaid isikuandmeid meie
privaatsuseeskirjas ja kasutustingimustes kirjeldatud eesmärgil või Teie
nõusoleku alusel, mille annate meile oma konto kaudu. Te nõustute, et leping
ja oma konto kaudu antavad juhised on Teie täielikud ja lõplikud
dokumenteeritud juhised meile seoses Teie kontrolli all olevate
isikuandmetega.

7.2. Auditid

    7.2.1. Voog teeb Teile nõudmise korral kättesaadavaks kogu teabe, mis on
    vajalik, et tõendada käesolevas ITKL-is ette nähtud kohustuste täitmist.

    7.2.2. Voog võimaldab Teie taotletavaid auditeid, sealhulgas kontrolle, ja
    panustab nendesse. Selliseid auditeid võib teha Voogi nimetatud sõltumatu
    audiitor, kellele kehtib konfidentsiaalsuskohustus.

    7.2.3. Auditeid tehakse kõige rohkem üks kord aastas, välja arvatud juhul,
    kui audit on põhjendatud erakorralise sündmusega (nt järelevalveasutuse
    taotlus või uurimine, andmesubjekti taotlus).

    7.2.4. Teie õigus taotleda auditit ei tohi mõjutada ja/või takistada Voogi
    majandus- ja kutsetegevust, teisi Voogi kliente ja andmesubjekte, Voogi
    konfidentsiaalsuskohustust jne. Voog võib kindlaks määrata auditi tegemise
    aja ja koha.

    7.2.5. Kui auditi käigus avastatakse rikkumisi, antakse Voogile olenevalt
    rikkumise laadist ja raskusastmest mõistlik aeg (üldjuhul kakskümmend (20)
    kuni nelikümmend (40) päeva, kuid võib-olla vähem) parandusmeetmete
    võtmiseks Voogi enda kulul.

    7.2.6.Teie tasute Voogi kulud, mis on seotud auditi tegemise taotluse
    läbivaatamise ja lahendamisega.

7.3. Alamtöötlejad

    7.3.1. Voogil on õigus kaasata kõigi või osa töötlemistoimingute, mille
    olete Voogile usaldanud, tegemiseks alamtöötlejaid.

    7.3.2. Teie kirjalikul taotlusel avaldab Voog Teile kirjalikult (i)
    alamtöötleja isiku, (ii) alamtöötleja asukoha ja (iii) koha, kus
    alamtöötleja töötlemistoiminguid teeb.

    7.3.3. Alamtöötlejale kehtivad samasugused kohustused nagu Voogile
    käesoleva ITKL-i alusel. Sellest tulenevalt peavad alamtöötlejad täitma
    kõiki käesolevas ITKL-is ette nähtud kohustusi ning volitatud töötlejale
    GDPR-i ja muude kohaldatavate andmekaitsealaste õigusaktide ja eeskirjade
    alusel kehtivaid kohustusi. Voog paneb nimetatud kohustused alamtöötlejale
    kirjaliku lepinguga.

    7.3.4. Voog tagab, et alamtöötlejad täidavad rangelt kõiki käesolevas
    ITKL-is ette nähtud kohustusi ja Voog jääb igal juhul Teie ees täielikult
    vastutavaks kõikide selliste kohustuste nõuetekohase ja õigeaegse täitmise
    eest alamtöötleja poolt.

7.4. Turvameetmed

    7.4.1. Pooled rakendavad asjakohaseid tehnilisi ja korralduslikke
    meetmeid, et tagada isikuandmete turvalisus piisaval tasemel, et
    (eelkõige) vältida isikuandmete juhuslikku või ebaseaduslikku hävitamist,
    kaotsiminekut, muutmist või loata avalikustamist, kasutamist või neile
    loata juurdepääsu. Need meetmed peavad olema kohaldatava õigusega
    kooskõlas.

    7.4.2. Pooled peavad rakendama nende meetmete tõhususe korrapärase
    katsetamise ja hindamise korda isikuandmete töötlemise turvalisuse
    tagamiseks.

    7.4.3. Voog nõustub mitte avalikustama isikuandmeid ühelegi kolmandale
    isikule ilma Teie nõusolekuta, välja arvatud kooskõlas käesoleva ITKL-iga
    või kui see on seadusega lubatud või kui Voog on selleks seadusega
    kohustatud.

7.5. Isikuandmete piiriülene edastamine

    7.5.1. Voog ei edasta Teie, oma sidusettevõtete ega nende töötajate
    esitatud isikuandmeid väljapool Euroopa Majanduspiirkonda olevatesse
    riikidesse ega teistesse riikidesse, millele kehtivad isikuandmete
    piiriülese edastamise piirangud, välja arvatud juhul, kui Voog on
    rakendanud kohaseid kaitsemeetmeid kooskõlas kohaldatava õigusega.

    7.5.2. Enne mis tahes piiriülest edastamist on Voog kohustatud kindlaks
    tegema, kas on olemas (i) Euroopa Komisjoni või asjaomase eksportiva riigi
    pädeva asutuse otsus selle kohta, et importiv riik või andmete vastuvõtja
    kategooria tagavad piisava kaitsetaseme, (ii) siduvad kontsernisisesed
    eeskirjad, (iii) edastamist lubav heakskiidetud sertifikaat, (iv)
    edastamist lubav heakskiidetud toimimisjuhend või (v) muu heakskiidetud
    andmete edastamise mehhanism asjaomases eksportivas riigis.

    7.5.3. Kui edastamist võimaldavad eespool nimetatud kaitsemeetmed
    puuduvad, peavad Voog (isikuandmete eksportijana) ja isikuandmete
    vastuvõtja (isikuandmete importijana) sõlmima jarakendama kohaldatava
    õiguse või eksportiva riigi eeskirjade alusel vastu võetud või heaks
    kiidetud lepingu tüüptingimusi, nagu Euroopa Komisjoni vastu võetud
    „Lepingu tüüptingimused (volitatud töötlejad) isikuandmete edastamiseks
    volitatud töötlejatele, kes on asutatud kolmandas riigis, kus isikuandmete
    kaitse ei ole tagatud piisaval tasemel“. Selles kontekstis peab Voog (i)
    tagama, et isikuandmete importija rakendab alati täielikult kohaseid
    kaitsemeetmeid kooskõlas käesoleva ITKL-i ja kohaldatava õigusega, (ii)
    läbi viima asjakohase hindamise, (iii) viivitamata teavitama vastutavat
    töötlejat (Teid) mis tahes rikkumisest, mille on toime pannud isikuandmete
    importija või asjakohasel juhul mis tahes hilisem alamtöötleja.

    7.5.4. Kui isikuandmete edastamist kolmandasse riiki taotlete Teie, peate
    esitama Voogile dokumendid, mis kinnitavad edastamise kooskõla kohaldatava
    õigusega.

## 8\. Isikuandmetega seotud rikkumine 

8.1. Kui isikuandmetega seotud rikkumine kujutab endast tõenäoliselt suurt
ohtu andmesubjekti õigustele ja vabadustele, teavitab Voog Teid viivitamata
pärast isikuandmetega seotud rikkumisest teadasaamist.

8.2. Igal juhul peab see teade sisaldama järgmist teavet: asjaolude kirjeldus,
rikkumise liik (konfidentsiaalsus/terviklikkus/kättesaadavus), sidusrühmad,
riigid, ohtu sattunud isikuandmete laad, mõjutatud üksikisikute arv, ohtu
sattunud toimikute ligikaudne arv, isikuandmetega seotud rikkumise tõenäolised
tagajärjed, isikuandmetega seotud rikkumise kõrvaldamiseks võetud meetmed,
kahjuliku mõju kõrvaldamiseks võetud meetmed. Kui esialgse teatamise ajal ei
ole mingi selline teave teada, siis peab Voog selle kohe hankima ja teatama
Teile selle teabe viivitamata pärast sellest teadasaamist.

8.3. Voog pakub Teile kiiresti tuge isikuandmetega seotud rikkumisest
järelevalveasutustele ja andmesubjektidele teatamise vajaduse hindamisel ja
tegelikul teavitamisel, sealhulgas nimetatud kohustuste täitmiseks vajaliku
mis tahes teabe edastamine. Voog teeb kohe ettepaneku meetmeteks, millega
isikuandmetega seotud rikkumist ja selle kahjulikku mõju andmesubjektidele
leevendada. Kui Te olete oma nõusoleku andnud, rakendab Voog neid meetmeid
viivitamata Voogi enda kulul, välja arvatud juhul, kui isikuandmetega seotud
rikkumise põhjustas Teie kohustuste täitmata jätmine või viga.

## 9\. Andmesubjektide õigused 

9.1. Osana oma kohustustest käesoleva ITKL-i alusel pakub Voog Teile
mõistlikku abi Teie kohustuse täitmisel vastata oma andmekaitsealaseid õigusi
teostavate andmesubjektide taotlustele.

9.2. Kui Voog kui volitatud töötleja saab selliseid taotlusi vahetult
andmesubjektidelt, ei vasta Voog otse sellistele taotlustele, vaid hiljemalt
10 päeva jooksul taotluse saamisest teavitab Teid ja esitab Teile õigel ajal
kogu asjaomase teabe, mis võimaldab Teil andmesubjekti taotlusele vastata,
võttes arvesse isikuandmete töötlemise laadi. Voog (i) esitab Teile kogu
teabe, mis on vajalik, et vastata juurdepääsuõigusel ja ülekandmisõigusel
põhinevale taotlusele kohases vormis ja formaadis, (ii) võtab meetmeid, mis on
vajalikud Teie juhiste elluviimiseks, et tegeleda kustutamise, parandamise,
piiramise ja vastuväite esitamise õigusel põhinevate taotlustega. Voog peab
tegutsema ja vastama õigel ajal, et võimaldada Teil kinni pidada kehtivate
seaduste ja eeskirjadega sätestatud tähtaegadest.

9.3. Kui Voog saab andmesubjektilt andmekaitsega seotud nõude, teavitab ta
Teid viivitamata ja esitab kohe kogu asjaomase teabe, mis võimaldab Teil
osaleda selle nõude kaitsmisel. Kui Voog seda ei tee, kannab ta mis tahes
kulud, kaotused ja nõuded, mida Te tasute või mis tuleb tasuda andmesubjektile
seoses selle nõudega, välja arvatud juhul, kui nõude põhjustas Teie tegevus
või tegevusetus.

## 10\. Koostöö järelevalveasutustega 

10.1. Voog teavitab Teid viivitamata, kui saab järelevalveasutuselt
isikuandmete privaatsusega seotud taotluse kooskõlas kohaldatava õigusega,
välja arvatud juhul, kui kohtudokument või sellega samaväärne dokument selle
keelab.

10.2. Kättesaadavat teavet arvestades aitavad pooled viivitamata ja tõhusalt
teist poolt viimase kohustusega teha järelevalveasutustega koostööd, et
võimaldada sellel teisel poolel kiiresti vastata järelevalveasutuse
võimalikele päringutele.

## 11\. ITKL-i tähtaeg ja muutmine

11.1. Käesolev ITKL kehtib alates allkirjastamisest seni, kuni Voog töötleb
mis tahes isikuandmeid poole nimel.

11.2. Kui muudetakse kohaldatavat õigust või kui lõplik kohtuotsus muudab
kohaldatava õiguse tõlgendust või kui muutuvad käesoleva ITKL-i alusel
osutatavad teenused või kui Voogi omanikeringis toimuvad olulised muutused,
teevad pooled heas usus koostööd, et ITKL-i vastavalt ajakohastada.

11.3. Voogil on õigus teatada kirjalikult käesoleva ITKL-i viivitamata või
hilisemal kuupäeval lõpetamisest, kui pooled ei suuda kokku leppida sobivas
ITKL-i muudatuses, mis tuleneb kohaldatava õiguse muutmisest või lõplikust
kohtuotsusest või kui lepingu alusel osutatavad teenused nõuavad käesoleva
ITKL-i muutmist või kui Voogi omanikeringis toimuvad olulised muutused.

11.4. Teie käesolevast ITKL-ist tuleneva kohustuse rikkumist käsitletakse
olulise rikkumisena ja see annab Voogile õiguse teatada kirjalikult käesoleva
ITKL-i viivitamata või hilisemal kuupäeval lõpetamisest.

## 12\. Kohaldatav õigus ja vaidlused 

12.1. Käesolev ITKL on koostatud kooskõlas Eesti Vabariigi seadustega ning
selle kohaldamist, tõlgendamist ja lõpetamist reguleerivad Eesti Vabariigi
seadused.

12.2. ITKL-i täitmisest tulenevad mis tahes vaidlused lahendatakse
läbirääkimiste teel. Kui pooled ei suuda vaidlust läbirääkimiste teel
lahendada, lahendatakse vaidlus Harju Maakohtus Eesti Vabariigi seadustega
sätestatud korras.

